# Reise til Polen

Jeg har reist til Krakow for å bistå som frivillig for Dråpen i havet. Arbeidet kommer mest sannsynlig til å bestå av å drifte et senter der ukrainske flyktninger kan komme og finne de klærne de trenger. 

# Dag 1
Ankommet hotellet utenfor Krakow klokken 2230. Mine første inntrykk av Polen er for det første at de har hyggelige taxisjåfører, og for det andre at Polen fremstår som mye finere/rikere/mer moderne enn jeg hadde forventet.

Se på dette kartet:
![Relativ GDP EU regionsnivå](https://ec.europa.eu/eurostat/documents/4187653/11571499/GDP_per_capita_ver3-01.jpg)

Man skulle tro at Polen, selv her i det lillepolske voivodskap, var litt... stusselig? Grå kommunistblokker og halvveis infrastruktur i et land som gradvis, men pinefullt langsomt konvergerer mot EUs gjennomsnittlige velstandsnivå. I stedet så så alt jeg så på min halvtimeslange taxitur fra flyplassen ut som det hørte hjemme i Norge eller Tyskland. Flotte, nye veier skar gjennom moderne boligblokker, industriparker og kjøpesenterområder. Kartet over vitner om at det kanskje ikke er hele historien. Kanskje det er større forskjeller på by og land enn i de overnevnte landene? Uansett så er jeg imponert og glad på Polens vegne.

## Krigsturisme
På flyet ned tenkte jeg over hvorfor jeg egentlig har dratt til Polen. Først og fremst så er svaret for å hjelpe til i den flyktningekrisen som nå brer seg fra Ukraina. Når det er sagt, så koster denne reisen meg over 20.000 kroner i utgifter og tapt inntekt. Jeg tror at mitt bidrag her gjør mer nytte enn om jeg hadde donert de 20.000 til en hjelpeorganisasjon, men hvis jeg ikke hadde hatt muligheten til å dra så hadde jeg nok uansett ikke donert pengene. Jeg er her også for min egen skyld. Det samme instinktet som fikk meg til å slenge meg på motorsykkelen og kjøre så fort jeg kunne inn til regjeringskvartalet den 22. juli 2011, kanskje? Da jeg reiste til Lesbos i 2016 var det nærmest utelukkende motivert av ønsket om å hjelpe, men jeg kom hjem som et rikere, og jeg tror bedre menneske. Det føles urettferdig at jeg skal kunne reise ned en ukes tid og dra slik nytte av andres lidelse gjennom meningen det gir meg og lærdommen jeg trekker fra det om verden vi lever i, som en slags altruistisk vampyr. Jeg prøver imidlertid å kjempe imot den følelsen. Det er ikke galt at det føles godt å hjelpe.
